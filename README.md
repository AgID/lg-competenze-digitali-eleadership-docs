# Competenze digitali
L’[Agenzia per l’Italia Digitale](https://www.agid.gov.it) si occupa di
supportare la definizione delle [competenze
digitali](https://docs.italia.it/agid/competenze-digitali) per le
professionalità operanti nel settore dell’Information and Communication
Technology (ICT) e per i soggetti che utilizzano l’ICT all’interno delle
attività lavorative, sia per ruoli di tipo operativo che manageriale. Le
attività di AGID sono finalizzate alla catalogazione e allo sviluppo  di
competenze digitali di base, di e-leadership e specialistiche, con particolare
attenzione alle nuove professioni e al mondo delle piccole imprese per fornire
linee guida di riferimento per supportare la crescita digitale.

## Competenze e-leadership
L’e-leader è colui che, avvistando per primo i vantaggi del mondo digitale, ne
sfrutta le potenzialità, rendendo la sua organizzazione  innovativa nel mercato
in cui opera. Le competenze di e-leadership, o e-business, sono le capacità di
utilizzare al meglio le tecnologie digitali all’interno di qualsiasi tipo di
organizzazione e di introdurre innovazione digitale nello specifico settore di
mercato in cui si opera. Le competenze digitali si integrano strettamente con le
competenze trasversali tipiche del leader e con le competenze specifiche di
settore.

### Linee guida per le competenze di e-leadership
Le [Linee guida di
e-leadership](https://docs.italia.it/agid/competenze-digitali/lg-competenze-digitali-eleadership-docs),
infine, forniscono un utile strumento per definire i principi e le strategie per
la mappatura e la valorizzazione degli e-leader, la mappatura di possibili linee
di intervento, la definizione di percorsi e strumenti per la progettazione
formativa e linee guida specifiche per la misurazione di impatto. 
